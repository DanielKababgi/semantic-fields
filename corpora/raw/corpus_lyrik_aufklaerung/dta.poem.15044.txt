von koufe der vil nuzzes birt
die knehte solten einen wirt
in kiesen der in gebe sa
des si durftic weren da
ze ritterliche koste
si wolten uf die joste
nach hoher minne lone
bereiten sich vil schone
Nu daz die knechte v&#250;r geriten
die ritter da niht langer biten
Gaudin unde Partinopier
zuo der Stat schone unde fier
diu Schiefdere waz genant
kamen si da sa zehant
da si vil geste sahen
zuo riten unde gahen
uz manegem kunecriche
si beide vil geliche
ir ougenblicke niht verlurn
wan si da spurten unde kurn
werder kunege ein wunder
ouch sahen si dar under
manegen herzogen hoch
vil grafen unde frigen zock
hin zuo dem turneie
rich unde manger leie
schein diu gezierde ir werden hers
hie dissit unde ienhalp mers
was ir volc gewahsen
Westfalen unde sahsen
vranken peier swabe
durch werder minne gabe
kamen dar mit hoher craft
