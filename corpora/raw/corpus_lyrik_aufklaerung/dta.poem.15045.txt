der schone dienten sinre hant
der K&#250;nec von Egipte lant
vnd der von Iturie
mit grozer massenye
wurdent beide erkennet da
der k&#250;nic rich von Libia
kam dar mit disen beiden
ouch vuor da hin der Meden
gebieter und ir Landevogt
von Barbarie dar gezogt
waz der k&#250;nec schone
ein here truoc die krone
des riches in Arabia
den sach man werdeclichen da
zuo gahen unde riten
ouch waz da bi den ziten
der k&#249;nec von Syrie
und der von Armenye
brahte dar vil groz gedranc
von Baldach unde von Zaz amanc
die zwene k&#250;nge vuoren dar
so waz dahin mit sinre schar
gestrichen der von Marroch
diz waren heiden alles doch
vnde hete si der Soldan
gefueret dar us des siges wan
daz in div vrouwe solte erweln.
Nu wil ich iv die K&#250;nge zeln
die von der werden cristenheit
ouch riten uf die heide breit
vnd uf das wol geblvemte gras
der Keiser da von Rome was
herlich und schone komen
